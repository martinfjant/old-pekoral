---
layout: layouts/post.pug
title: En sträv eftersmak
tags: post
---

Innan man dömer någon bör man ta reda på vad denna någon har för intentioner och från vilken verklighet den kommer. Det är ofta väldigt enkelt att se något som oförsvarligt ur sitt eget perspektiv men att helt glömma eller missa att den man dömer förstår världen helt annorlunda. Ett annat perspektiv gör måhända inte en handling rätt och riktig men det gör den förståelig och rimlig. Få om någon alls sitter hemma på kammaren och konspirerar något slags medveten ondska utan handlar inom rymden för den själv uppfattar som moraliskt riktigt.

Klander är vanligen det sätt som vi i samhällen uppfostrar varandra med när någon gör något som av andra uppfattas som moraliskt felaktigt. Klander kan dock manifesteras på olika sätt och hur man väljer att göra det kan ofta ha stor inverkan på om det uppfyller det uppfostrande syfte man skulle kunna tänka sig att det har. I någon mån kan man även anse att klander skall fylla ett slags hämnande funktion där den som på något sätt fått samhället att lida själv skall lida. Det går att responera sålunda, att det i sig agerar förebyggande då den associerar lidande med en handling sedermera upphör med den. Oftast är det dock mer komplext än så.  De flesta har ödmjukhet nog att kunna acceptera att de gjort fel om de görs varse om detta. Och få hyser något större intresse i att göra andra illa. Att däremot gå i direkt konfrontation och klandra någon på ett sätt som i sig uppfattas som en oförätt av den som mottar det, leder ofta till att eventuell empati försvinner och snarare än läkande och pedagogisk process påbörjas, så eskalerar det till något nedbrytande och frätande. Att förutsätta ett illsinnat motiv, eller inte ta hänsyn till motiv över huvud taget, innebär i sig att man anklagar någon för att sakna empati. Att ovanpå det klandra någon på ett förolämpande och förudmjukande sätt försätter mottagaren vidare i en absurd situation.

Hur ber man om ursäkt när man själv känner sig illa behandlad av den som kräver en ursäkt? I vissa fall är det självfallet enklas och pragmatiskt att lägga sig platt. Att se förolämpningar som ilskans frukt snarare än något genomtänkt och medvetet sårande. Men, samtidigt är detta ett improduktivt sätt att svara på oförätter på och det enda som åstadkoms är att den tilltalade får sin värdighet nött. I vissa fall är ilskans svar såpass mediterat och hårt, att det för den som mottar det vore att fullkompligen stampa på sin värdighet i smutsen att lägga sig platt. Att lägga sig platt skapar även ett ojämställt prejudikat där det för den vars värdighet numera är grusad blir väldigt svårt att sedermera ifrågasätta lidna oförrätter.  Nota bene, att värdighet är en människas upplevelse att vara värd något, och handlar inte om något slags heder eller uppblåst prestige. Alla måste få känna att de har samma grundläggande värde som andra, och att de behandlas därefter. Att hävda sin värdighet är på intet sätt fåfänga och att inte reflektera över en sådan sak är att grovt förbise något viktigt när det kommer till mänskliga relationer. Det man utsätter andra för, måste man i någon mån tåla själv, eftersom annat vore att anse sig själv ha rätt att klandra andra men själv inte motta klander. Och att medvetet utsätta andra för det man klandrar dem för, är att ge sig själv ett slags ansvarsfrihet man inte ger andra.

Strörre bråk och tvister börjar sällan med ett inferno, utan har sin begynnelse i situationer där den ena parten anser sig lidit en oförrätt den andre personen inte anser sig begått, eller inte ens är medveten om. Ibland, allt för ofta, låter man sådant vara, och när över tid ilskan gentemot återkommande händelser man anser klandervärda utan att berätta för den som utfört den hur man känner inför den, för att sedan när bägaren runnit över låta det fullkomligen explodera. För den tidigare glatt ovetande personen blir det en chock och ofta upplevs det inte som stående i relation till brottet. Som ovan påpekat, finns en överhändande risk att brännskadorna från explosionen uppfattas som jämförbara eller nästan värre än de tidigare omedvetna händelserna.

Det är aldrig för sent, fastän det är mycket jobbigare att släcka en fullskalig brand än en liten låga, att försöka överbrygga det hela. Men, det kräver insikt av en art som sällan finns hos dem som är irriterade och sura, att det som det gamla ordspråket säger aldrig är ens fel att två träter. Det kräver att man faktiskt ser sin egen värdighet som jämställd andras och inte står bi sådana saker som heder. Det är mänskligt att fela, men det är också mänskligt att förlåta och lära sig av sina misstag.
